---
layout: post
titel: College Hageveld
categorie: info
tags: informatie, hageveld
auteur: Wille Straathof
auteur_link: http://hageveld.nl
datum: 06-04-2016
---

College Hageveld is een atheneum en een voormalig kleinseminarie in Heemstede.

[Lees Meer]

### Hageveld I
Het Klein Seminarie Hageveld werd in 1817 opgericht door J.J. Cramer, aartspriester van Holland en Zeeland, met het doel 'om aan de jongelingen, die zich den geestelijken stand willen toewijden, eene opvoeding en een onderwijs te verschaffen, geheel als voorbereiding, in verband staande met het hooger onderwijs en de vorming welke zij in het groot seminarium te Warmond te wachten hebben'. Hageveld was de eerste sectie of afdeling van het Seminarie Warmond. Cornelis Richard Anton van Bommel gaf de eerste stoot. Hij huurde aanvankelijk de buitenplaats Hageveld te Santpoort bij Velsen. Samen met C.L. baron van Wijkerslooth en W.F. van Niel kocht hij Hageveld. De eerste cursus van het kleinseminarie begon met vijf studenten.

### Hageveld II
Toen de voormalige hofstede "Hageveld" in Velzen te klein werd, werd de hofstede "Schoonoord" te Voorhout aangekocht. In 1847 verhuisde de opleiding naar Voorhout, dat beter bereikbaar was voor de studenten en niet ver van het grootseminarie Warmond was gelegen. Op de buitenplaats Schoonoord verrees het nieuwe seminarie, dat dezelfde naam bleef houden.

### Hageveld III

Hageveld 1925 Inwijding kapel, borstbeeld van Aug. Jos. Callier

Hageveld 1925 Inwijding kapel, gezicht in vogelvlucht op het seminarie
Omdat het gebouw in Voorhout te klein werd, werd gezocht naar een ander landgoed met het oog daarop het kleinseminarie voort te zetten. Op 17 januari 1920 werd door bisschop Callier van Haarlem voor dat doel tegen een prijs van 450.000 gulden het landgoed 't (Groot) Clooster (naar de 'Bernardieten'-priorij die daar stond van 1455 tot en met de Reformatie) onder Heemstede aangekocht. Speciaal voor het doel van het opleiden van de studenten werd nieuw gebouwd. Op 22 april 1921 vond de aanbesteding plaats, een jaar later werd de eerste steen gelegd. Het complex Hageveld-III werd ontworpen door architect Jan Stuyt. Beeldbepalend is de grote koepel van de kapel. De kapel vormde het hart van het gebouw. Deze werd bezocht voor de dagelijkse Heilige Mis en vele andere gebedsoefeningen.

Sinds 1923 is Hageveld gevestigd op de huidige locatie. Tussen 1941 en 1945 werd Hageveld door de Duitsers bezet, na vordering door de Wehrmacht/Kriegsmarine. Het gebouw werd aan de buitenzijde in ruwe camouflagekleuren geschilderd en op het dak en op de cour verscheen een witte cirkel met rood kruis, hoewel Hageveld geen hospitaalfunctie heeft gehad en misbruik van het Rode Kruisteken een oorlogsmisdrijf oplevert. Onder de overkappingen aan de courzijde stalden de Duitsers legervrachtwagens. De lessen werden in andere plaatsen voortgezet. In 1957 kreeg de school van het seminarie de status van erkend gymnasium. In 1956 wordt het bisdom Haarlem in tweeÃ«n gesplitst: het zuidelijk gedeelte heet van nu af aan bisdom Rotterdam. Als consequentie daarvan wordt voor het bisdom van Rotterdam een klein-seminarie opgericht in Noordwijkerhout. In 1961 verhuist een deel van de leraren en leerlingen en de subregent van Hageveld naar het dan geopende Leeuwenhorst in Noordwijkerhout. Een behoorlijke aderlating voor Hageveld.

Hageveld veranderde in de jaren zestig ingrijpend. Eerst kwam er een splitsing van de leiding van het seminarie en het gymnasium (1962). Deze splitsing leidde tot wijzigingen in de taak van de regent: hij ging niet meer heel Hageveld besturen, maar in feite alleen nog maar het internaat. Tot 1965 bleef Hageveld officieel kleinseminarie, een vooropleiding voor jongens van 12 tot 18 jaar die priester willen worden. Met ingang van het schooljaar 1965-1966 wordt het gymnasium van het seminarie opengesteld voor externen, jongens uit Heemstede en omgeving, die geen priester willen worden. Per 1 september 1967 volgde de omzetting van kleinseminarie in Bisschoppelijk College, dat behalve voor priesterstudenten ook openstond voor in- en externe leerlingen die niet de bedoeling hadden priester te worden. Door de invoering van de Mammoetwet (1968) maakte het gymnasium plaats voor een atheneum, dat vanaf 1970 ook voor meisjes toegankelijk was. Aan het einde van het schooljaar 1973 is het laatste klassieke gymnasium examen. Hageveld, tot dan toe altijd gymnasium bij uitstek, is dan nu alleen atheneum. Eind jaren 60 en begin jaren 70 neemt het aantal internaatsleerlingen snel af, echter het aantal externe leerlingen neemt in die periode sneller toe. In 1981 verlaat de laatste interne leerling Hageveld, het internaat houdt na 165 jaar op te bestaan.

### College Hageveld
In 1967 werd Hageveld een college. 1968 is het jaar dat College Hageveld een atheneum wordt. Het is het enige zelfstandige atheneum dat Nederland telt. Het atheneum is een zesjarige opleiding opgebouwd uit een onderbouw (klas 1, 2, 3) en een bovenbouw (klas 4, 5, 6). In de onderbouw vindt de basisvorming plaats en in de bovenbouw de tweede fase. De eerste klas vormt hierbij het brugjaar tussen basisschool en voortgezet onderwijs. Na een proefperiode voor elke brugklasleerling kan Latijn vanaf de tweede klas als keuzevak in het examenpakket opgenomen worden. Er zijn ongeveer 1350 leerlingen en ruim 130 medewerkers. Hageveld heeft, naast een degelijke opleiding, altijd aandacht besteed aan vernieuwende en maatschappelijke activiteiten. Een van de eerste scholen met lessen als dramatische expressie, computerkunde (zouden we nu informatica noemen), communicatie technieken en (multi-)mediatechnieken (bezit een mediatheek). Daarnaast zijn er vanaf het prille begin af uitgebreide buitenschoolse activiteiten, zoals de schoolkrant, extra sport en sportevenementen, creatief, toneel(stukken), musiceren, zingen, schaakclub en acties voor goede doelen.